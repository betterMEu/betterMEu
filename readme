<div align="center" style="background: linear-gradient(120deg, #f5fafe 0%, #f0f8fb 100%); border-radius: 12px; padding: 2rem; margin: 1rem 0; border: 1px solid #e8f4f8;">
    <h5>春江花月夜</h5>
      - 唐·张若虚
    <p style="font-size: 1.1rem; line-height: 2; color: #2d3748; margin: 0.5rem 0;">
    春江潮水连海平，海上明月共潮生。<br>
    滟滟随波千万里，何处春江无月明！<br>
    <br>
    江流宛转绕芳甸，月照花林皆似霰。<br>
    空里流霜不觉飞，汀上白沙看不见。<br>
    <br>
    江天一色无纤尘，皎皎空中孤月轮。<br>
    江畔何人初见月？江月何年初照人？<br>
    <br>
    人生代代无穷已，江月年年望相似。<br>
    不知江月待何人，但见长江送流水。<br>
    <br>
    白云一片去悠悠，青枫浦上不胜愁。<br>
    谁家今夜扁舟子？何处相思明月楼？<br>
    <br>
    可怜楼上月徘徊，应照离人妆镜台。<br>
    玉户帘中卷不去，捣衣砧上拂还来。<br>
    <br>
    此时相望不相闻，愿逐月华流照君。<br>
    鸿雁长飞光不度，鱼龙潜跃水成文。<br>
    <br>
    昨夜闲潭梦落花，可怜春半不还家。<br>
    江水流春去欲尽，江潭落月复西斜。<br>
    <br>
    斜月沉沉藏海雾，碣石潇湘无限路。<br>
    不知乘月几人归，落月摇情满江树。
    </p>
</div>
